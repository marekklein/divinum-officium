[Rank]
In Dedicatione Basilicarum Ss. Apostolorum Petri et Pauli;;Duplex maius;;4;;ex C8

[Rank1960]
In Dedicatione Basilicarum Ss. Apostolorum Petri et Pauli;;Duplex;;3;;ex C8

[Rule]
ex C8;
9 lectiones

[Lectio1]
De libro Apocalypsis beáti Joánnis Apostoli.
!Apo 21:18-20
18 Et erat structura muri ejus ex lápide jáspide ; ipsa vero cívitas aurum mundum simile vitro mundo. 
19 Et fundaménta muri civitátis omni lápide pretióso ornata.  Fundaméntum primum jaspis, secúndum sapphírus, tertium chalcedonius, quartum smarágdus, 
20 quintum sárdonyx, sextum sardius, septimum chrysólithus, octavum beryllus, nonum topázius, décimum chrysóprasus, undecimum hyacinthus, duodecimum amethystus.

[Lectio2]
!Apo 21:21-23
21 Et duódecim portæ duódecim margaritæ sunt, per síngulas: et singulæ portæ erant ex singulis margaritis: et platea civitátis aurum mundum, tamquam vitrum perlúcidum.
22 Et templum non vidi in ea; Dóminus enim Deus omnípotens templum illíus est, et Agnus.
23 Et cívitas non eget sole neque luna, ut luceant in ea ; nam claritas Dei illuminávit eam, et lucérna ejus est Agnus.

[Lectio3]
!Apo 21:24-27
24 Et ambulábunt gentes in lúmine ejus: et reges terræ áfferent glóriam suam et honórem in illam. 
25 Et portæ ejus non claudéntur per diem: nox enim non erit illic. 
26 Et áfferent glóriam et honórem géntium in illam. 
27 Non intrábit in eam aliquod coinquinátum, aut abominatiónem fáciens et mendácium, nisi qui scripti sunt in libro vitæ Agni.

[Lectio4]
Ex locis sacris quæ olim apud Christiános veneratiónem habuérunt, illa celeberrima et frequentíssima  fuérunt, in quibus cóndita Sanctórum corpora, vel aliquod Mártyrum vestigium aut monuméntum esset.  In quorum número sanctórum sanctórum locórum, in primis semper fuit insígnis ea Vaticani pars, quam sancti Petri Confessiónem appellábant.  Nam eo Christiáni ex ómnibus orbis terræ partibus, tamquam ad fidei petram et Ecclésiæ fundaméntum conveniéntes, locum, Principis Apostolórum sepúlcro consecrátum, summa religióne ac pietáte venerabántur.

[Lectio5]
Illuc Constantinus Magnus imperátor octavo die post susceptum baptismum venit, depositóque diadémate, et humi jacens, vim lacrimárum profúdit.  Mox, sumpto ligone ac bidénte, terram eruit ; indeque duódecim terræ cóphinis, honoris causa duódecim Apostolórum, ablatis, ac loco basilicæ Principis Apostolórum designato, ecclésiam ædificávit.  Quam sanctus Silvester Papa décimo quarto Kalendas Decembris, eo modo quo Lateranensem ecclésiam quinto Idus Novembris consecráverat, dedicávit, et in ea altáre lápideum, chrísmate delibutum, eréxit ; atque ex eo témpore sancívit ne deinceps altária nisi ex lápide fíerent.

[Lectio6]
Basilicam item Pauli apostoli via Ostiensi ab eodem Constantino Imp. magnificentissime ædificatam dedicavit: quas basilicas Imperator, multis prædiis attributis locupletavit, ac muneribus amplissimis exornavit. Cujus Imperatoris tantus fuit ardor religionis, ut deletis idolorum templis multis ubique terrarum extruxerit ecclesias, et præcipue Romæ, in quibus fuerunt basilica sanctæ Crucis ad Hierusalem in agro Sessoriano, sancti Laurentij extra muros in agro Verano, sanctorum Petri et Marcellini in via Lauicana, aliquæ permultæ.

[Lectio94]
Ex locis sacris, quæ ab inítio apud Christiános veneratiónem habuérunt, insígnis semper hábita est Conféssio sancti Petri in Vaticánis, Príncipis Apostolórum sepúlcro consecráta. Illuc Constantínus Magnus perrexísse tráditur, et sumpto ligóne ac bidénte terram eruísse, ac locum designásse basílicæ, quam suis súmptibus ipse ædificávit. Eam sanctus Silvéster Papa décimo quarto Kaléndas Decémbris dedicávit, et ex eo témpore præscrípsit, ne deínceps altária nisi ex lápide fíerent. Quam, vetustáte jamprídem collabéntem, ac multórum Pontificum pietáte magnificéntius a fundaméntis eréctam, Urbánus octávus eádem die, anno millésimo sexcentésimo vigésimo sexto, solémniter dedicávit. Itémque basílicam sancti Pauli Apóstoli, in via Ostiénsi ab eódem Constantíno imperatóre sumptuosíssime exstrúctam, et a sancto Silvéstro Papa item consecrátam, ac, diro incéndio consúmptam, indeféssa quátuor Pontíficum cura splendídius quam ántea eréctam; Pius nonus, auspicatíssimam nactus occasiónem definitiónis dógmatis de immaculáta beátæ Vírginis Maríæ Conceptióne, solémni antístitum coróna circúmdatus, consecrávit.
&teDeum

[Lectio7]
Léctio sancti Evangélii secúndum Lucam.
!Luc 19:1-10
In illo témpore: Ingréssus Jesus perambulábat Jericho. Et ecce vir nómine Zachæus: et hic princeps erat publicanórum, et ipse dives. Et réliqua.
_
Homilia sancti Gregorii Papæ.
!Lib. 27. Moralium, cap. 27. post medium.
Si veraciter sapientes esse, atque ipsam sapientiam contemplari appetimus, stultos nos humiliter cognoscamus. Relinquamus noxiam sapientiam, discamus laudabilem fatuitatem. Hinc quippe scriptum est: Stulta mundi elegit Deus, ut confundat sapientes. Hinc rursum dicitur: Si quis videtur inter vos sapiens esse in hoc sæculo, stultus fiat, ut sit sapiens. Hinc evangelicæ historiæ verba testantur: quia Zachæus cum videre præ turba nihil posset, sycomori arborem ascendit, ut transeuntem Dominum cerneret. Sycomorus quippe ficus fatua dicitur.

[Lectio8]
Pusillus itaque Zachæus sycomorum subiit, et Dominum vidit: quia qui mundi stultitiam humiliter eligunt, ipsi Dei sapientiam subtiliter contemplantur. Pusillitatem namque nostram ad videndum Dominum turba præpedit: quia infirmitatem humanæ mentis, ne lucem veritatis intendat, curarum sæcularium tumultus premit. Sed prudenter sycomorum ascendimus, si provide eam quæ divinitus præcipitur, stultitiam mente tenemus. Quid enim in hoc mundo stultius quam amissa non quærere, possessa rapientibus relaxare, nullam pro acceptis injuriis injuriam reddere, immo adjunctis aliis patientiam præbere?

[Lectio9]
Quasi enim sycomorum nos ascendere Dominus præcipit, cum dicit: Qui aufert quæ tua sunt, ne repetas. Et rursum: Si quis te percusserit in dexteram maxillam, præbe illi et alteram. Per sycomorum Dominus transiens cernitur: quia per hanc sapientem stultitiam, etsi necdum, ut est, solide, jam tamen per contemplationis lumen Dei sapientia quasi in transitu videtur, quam videre nequeunt qui sibi sapientes esse videntur: quia ad conspiciendum Dominum, in elata cogitationum suarum turba deprehensi, adhuc sycomori arborem non invenerunt.
&teDeum
