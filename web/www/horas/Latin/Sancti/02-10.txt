[Rank]
S. Scholasticæ Virginis;;Duplex;;3.1;;vide C6

[Rank](rubrica 1960)
S. Scholasticæ Virginis;;Duplex;;3;;vide C6

[Rule]
vide C6;
9 lectiones

[Hymnus Matutinum]
@Commune/C6:Hymnus Matutinum 1

[Oratio]
Deus, qui ánimam beátæ Vírginis tuæ Scholásticæ ad ostendéndam innocéntiæ viam in colúmbæ spécie cælum penetráre fecísti: da nobis ejus méritis et précibus ita innocénter vívere; ut ad ætérna mereámur gáudia perveníre.
$Per Dominum

[Lectio4]
Ex libro Dialogórum sancti Gregórii Papæ
!Lib. 2, Cap. 33.
Scholástica, venerábilis patris Benedicti soror, omnipoténti Dómino ab ipso infantiæ témpore dedicata, ad eum semel per annum veníre consueverat; ad quam vir Dei non longe extra januam in possessióne monasterii descendebat. Quadam vero die venit ex more, atque ad eam, cum discípulis venerábilis ejus descéndit frater; qui totum diem in Dei laudibus sacrisque colloquiis ducéntes, incumbéntibus jam noctis ténebris, simul accepérunt cibum. Cumque adhuc ad mensam sederent, et inter sacra collóquia tardior se hora protraheret, eadem sanctimoniális femina soror ejus eum rogávit, dicens: Quæso te, ut ista nocte me non deseras, ut usque mane de cæléstis vitæ gaudiis loquamur. Cui ille respóndit: Quid est quod lóqueris, soror? manére extra cellam nullatenus possum. Tanta vero erat cæli serénitas, ut nulla in áëre nubes appareret. Sanctimoniális autem fémina, cum verba fratris negántis pósuit, et caput in mánibus omnipoténtem Dóminum rogatúra declinávit. Cumque levaret de mensa caput, tanta coruscatiónis et tonítrui virtus, tántaque inundátio pluviæ erúpit, ut neque fratres, qui cum eo áderant, extra loci limen, quo consederant, pedem movére potúerint.

[Lectio5]
Sanctimoniális quippe femina caput in mánibus declinans, lacrimárum fluvium in mensam fuderat, per quas serenitátem áëris ad plúviam traxit. Nec paulo tardius post oratiónem inundátio illa secuta est; sed tanta fuit conveniéntia oratiónis et inundatiónis, ut de mensa caput jam cum tonítruo levaret; quátenus unum idemque esset moméntum, et levare caput, et plúviam depónere. Tunc vir Dei inter coruscos et tonítruos atque ingentis pluviæ inundatiónem, videns se ad monastérium non posse remeáre, cœpit cónqueri contristátus, dicens: Parcat tibi omnipotens Deus, soror: quid est quod fecísti? Cui illa respóndit: Ecce rogávi te et audíre me noluísti; rogávi Deum meum, et audívit me: modo ergo, si potes, egrédere et, me dimissa, ad monastérium recede. Ipse autem exíre extra tectum non valens, qui remanere sponte nóluit in loco, mansit invítus. Sicque factum est, ut totam noctem pervígilem ducerent, atque per sacra spiritalis vitæ collóquia, sese vicaria relatióne satiarent.

[Lectio6]
Cumque die altero éadem venerábilis fémina ad cellam propriam recessísset, vir Dei ad monastérium rediit. Cum ecce post triduum, in cella consistens, elevátis in áëra óculis vidit ejusdem sororis suæ ánimam de corpore egressam in colúmbæ spécie cæli secreta penetrare. Qui, tantæ ejus glóriæ congaudens, omnipoténti Deo in hymnis et laudibus grátias réddidit, ejusque óbitum frátribus denuntiávit. Quos étiam prótinus misit, ut ejus corpus ad monastérium deferrent, atque in sepúlcro, quod sibi ipsi paráverat, pónerent. Quo facto cóntigit, ut, quorum mens una semper in Deo fuerat, eórum quoque córpora nec sepultúra separáret.

[Lectio94]
Scholástica, venerábilis Patris Benedícti soror, ut scribit sanctus Gregórius Papa in libro secúndo Dialogórum, omnipoténti Dómino ab ipso infántiæ témpore dedicáta, ad eum semel per annum veníre consuéverat; ad quam vir Dei non longe extra jánuam in possessióne monastérii descendébat. Quadam vero die, cum ob repentínam plúviæ inundatiónem, quam a Deo Scholástica obtínuit, incumbéntibus jam noctis ténebris, venerábilis frater extra tectum exíre non posset, factum est, ut totam noctem pervígilem dúcerent atque per sacra spiritális vitæ collóquia sese vicária relatióne satiárent. Cumque die áltero éadem venerábilis fémina ad cellam própriam recessísset, vir Dei ad monastérium rédiit. Cum ecce post tríduum in cella consístens, elevátis in áëra óculis vidit ejúsdem soróris suæ ánimam de córpore egréssam in colúmbæ spécie cæli secréta penetráre. Tum Benedíctus fratres misit, ut ejus corpus in sepúlcro, quod sibi ipsi paráverat, pónerent. Quo facto cóntigit, ut, quorum mens una semper in Deo fúerat, eórum quoque córpora nec sepultúra separáret.
&teDeum
