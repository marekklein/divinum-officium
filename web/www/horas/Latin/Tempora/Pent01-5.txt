[Rank]
Feria Sexta infra octavam Corporis Christi;;Semiduplex II class;;5;;ex Tempora/Pent01-4

[Rank1960]
Feria VI infra Hebdomadam I post Octavam Pentecostes;;Feria;;1

[Rule]
ex Tempora/Pent01-4;
9 lectiones
Doxology=Corp

[Lectio1]
De libro primo Regum
!1 Reg 2:27-29
27 Venit autem vir Dei ad Heli, et ait ad eum: Hæc dicit Dóminus: Numquid non apérte revelátus sum dómui patris tui, cum essent in Ægýpto in domo Pharaónis?
28 Et elégi eum ex ómnibus tríbubus Israël mihi in sacerdótem, ut ascénderet ad altáre meum, et adoléret mihi incénsum, et portáret ephod coram me: et dedi dómui patris tui ómnia de sacrifíciis filiórum Israël.
29 Quare calce abiecístis víctimam meam, et múnera mea quæ præcépi ut offerréntur in templo: et magis honorásti fílios tuos quam me, ut comederétis primítias omnis sacrifícii Israël pópuli mei?

[Responsory1 1960]
@Tempora/Pent01-2:Responsory1

[Lectio2]
!1 Reg 2:30-33
30 Proptérea ait Dóminus Deus Israël: Loquens locútus sum, ut domus tua, et domus patris tui, ministráret in conspéctu meo usque in sempitérnum. Nunc autem dicit Dóminus: Absit hoc a me: sed quicúmque glorificáverit me, glorificábo eum: qui autem contémnunt me, erunt ignóbiles.
31 Ecce dies véniunt, et præcídam brácchium tuum, et brácchium domus patris tui, ut non sit senex in domo tua.
32 Et vidébis ǽmulum tuum in templo, in univérsis prósperis Israël: et non erit senex in domo tua ómnibus diébus.
33 Verúmtamen non áuferam pénitus virum ex te ab altári meo: sed ut defíciant óculi tui, et tabéscat ánima tua: et pars magna domus tuæ moriétur cum ad virílem ætátem vénerit.

[Responsory2 1960]
@Tempora/Pent01-2:Responsory2

[Lectio3]
!1 Reg 2:34-36
34 Hoc autem erit tibi signum, quod ventúrum est duóbus fíliis tuis, Ophni et Phínees: in die uno moriéntur ambo.
35 Et suscitábo mihi sacerdótem fidélem, qui iuxta cor meum et ánimam meam fáciet: et ædificábo ei domum fidélem, et ambulábit coram christo meo cunctis diébus.
36 Futúrum est autem, ut quicúmque remánserit in domo tua, véniat ut orétur pro eo, et ófferat nummum argénteum, et tortam panis, dicátque: Dimítte me, óbsecro, ad unam partem sacerdotálem, ut cómedam buccéllam panis.

[Responsory3 1960]
@Tempora/Pent01-2:Responsory3

[Lectio4]
De Sermóne sancti Thomæ Aquinátis
!In eodem Opusculo 57.
Cónvenit itaque devotióni fidelium, solemniter recólere institutiónem tam salutíferi tamque mirábilis Sacraménti: ut ineffábilem modum divinæ præséntiæ in Sacraménto visibili veneremur; et laudétur Dei poténtia, quæ in Sacraménto eodem tot mirabília operátur; nec non et de tam salubri tamque suávi beneficio exsolvántur Deo gratiárum débitæ actiónes. Verum etsi in die Cœnæ, quando Sacraméntum prædictum nóscitur institutum solemnia de institutióne ipsíus specialis mentio habeátur; totum tamen residuum ejusdem diéi offícium ad Christi passiónem pértinet, circa cujus veneratiónem Ecclésia illo témpore occupátur.

[Lectio5]
Ut autem íntegro celebritátis officio institutiónem tanti Sacraménti recóleret plebs fidelium, Romanus Pontifex Urbanus quartus, hujus Sacraménti devotióne afféctus, pie státuit præfátæ institutiónis memóriam prima quinta feria post Octavam Pentecostes a cunctis fidelibus celebrari; ut qui per totum anni circulum hoc Sacraménto útimur ad salútem, ejus institutiónem illo témpore speciáliter recolamus, quo Spíritus Sanctus corda discipulórum edocuit ad plene cognoscenda hujus mysteria Sacramenti. Nam et in eodem témpore cœpit hoc Sacraméntum a fidelibus frequentari.

[Lectio6]
Ut autem prædicta quinta feria, et per Octavas sequéntes, ejus salutáris institutiónis honorificentius agátur memória, et solemnitas de hoc celebrior habeátur: loco distributiónum materialium, quæ in ecclésiis cathedrálibus largiúntur exsisténtibus Horis Canónicis, nocturnis paritérque diurnis, præfátus Romanus Pontifex eis, qui hujúsmodi Horis in hac solemnitate personáliter in ecclésiis interfúerint, stipendia spiritualia apostolica largitióne concessit; quátenus per hæc fidéles ad tanti festi celebritátem avidius et copiosius convenírent.

[Lectio7]
Léctio sancti Evangélii secúndum Joánnem
!Joannes 6:56-59
In illo témpore: Dixit Jesus turbis Judæórum: Caro mea vere est cibus, et sanguis meus vere est potus. Et réliqua.
_
De Homilía sancti Augustíni Epíscopi
!Tractatus 27 in Joánnem
Verba Dómini ex Evangelio, quæ sermónem prístinum consequúntur, audívimus. Hinc sermo debétur áuribus et méntibus vestris, et hodiérna die non importunus est: est enim de corpore Dómini, quod dicebat se dare ad manducándum propter ætérnam vitam. Expósuit autem modum attributiónis hujus et doni sui, quómodo daret carnem suam manducare, dicens: Qui manducat carnem meam et bibit sánguinem meum, in me manet, et ego in illo. Signum quia manducávit et bibit, hoc est: si manet, et manétur; si hábitat, et inhabitátur; si hæret, ut non deserátur.

[Lectio8]
Hoc ergo nos docuit et admonuit mysticis verbis, ut simus in ejus corpore sub ipso cápite in membris ejus, edéntes carnem ejus, non relinquéntes unitátem ejus. Sed qui áderant, plures non intelligéndo scandalizáti sunt; non enim cogitábant, hæc audiendo, nisi carnem, quod ipsi erant. Apóstolus autem dicit, et verum dicit: Sápere secúndum carnem, mors est. Carnem suam dat nobis Dóminus manducare: et sápere secúndum carnem, mors est. Cum de carne sua dicat quia ibi est vita æterna; ergo nec carnem debémus sápere secúndum carnem, sicut in his verbis: Multi itaque audiéntes, non ex inimícis, sed ex discípulis ejus, dixérunt: Durus est hic sermo, et quis potest eum audíre?

[Lectio9]
Si discípuli durum habuérunt istum sermónem, quid inimíci? Et tamen sic oportebat ut dicerétur, quod non ab ómnibus intelligerétur. Secretum Dei intentos debet fácere, non adversos: isti autem cito defecérunt, talia loquénte Dómino Jesu Christo. Non credidérunt aliquid magnum dicéntem, et verbis illis aliquam grátiam cooperiéntem: sed prout voluérunt, ita intellexérunt, et more hóminum: quia póterat Jesus, aut hoc disponebat Jesus, carnem, qua indutum erat Verbum, véluti concisam, distribuere credéntibus in se. Durus est, inquiunt, hic sermo: quis potest eum audíre?
&teDeum

[Oratio](rubrica 1960)
@Tempora/Pent01-0:OratioW
