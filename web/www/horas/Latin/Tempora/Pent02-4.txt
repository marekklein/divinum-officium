[Rank]
Octavæ Sanctissimi Corporis Christi;;Duplex majus;;4.1;;ex Tempora/Pent01-4

[Rank1960]
Feria V infra Hebdomadam II post Octavam Pentecostes;;Feria;;1

[Rule]
ex Tempora/Pent01-4
9 lectiones
Doxology=Corp
Comkey=20

[Lectio1]
De libro primo Regum
!1 Reg 8:4-6
4 Congregáti ergo univérsi majóres natu Israël, venérunt ad Samuélem in Rámatha,
5 dixerúntque ei: Ecce tu senuísti, et fílii tui non ámbulant in viis tuis: constitúte nobis regem, ut júdicet nos, sicut et univérsæ habent natiónes.
6 Displícuit sermo in óculis Samuélis, eo quod dixíssent: Da nobis regem, ut júdicent nos. Et orávit Sámuel ad Dóminum.

[Responsory1 1960]
@Tempora/Pent01-1:Responsory1

[Lectio2]
!1 Reg 8:7-9
7 Dixit autem Dóminus ad Samuélem: Audi vocem pópuli in ómnibus quæ loquúntur tibi: non enim te abjecérunt sed me, ne regnem super eos.
8 Juxta ómnia ópera sua, quæ fecérunt a die qua edúxi eos de Ægýpto usque ad diem hanc, sicut dereliquérunt me et serviérunt diis aliénis, sic fáciunt étiam tibi.
9 Nunc ergo vocem eórum audi; verúmtamen contestáre eos et prǽdic eis jus regis, qui regnatúrus est super eos.

[Responsory2 1960]
@Tempora/Pent01-1:Responsory2

[Lectio3]
!1 Reg 8:10-14
10 Dixit ítaque Sámuel ómnia verba Dómini ad pópulum, qui petíerat a se regem,
11 et ait: Hoc erit jus regis, qui imperatúrus est vobis. Fílios vestros tollet et ponet in cúrribus suis, faciétque sibi équites et præcursóres quadrigárum suárum;
12 et constítuet sibi tribúnos et centuriónes et aratóres agrórum suórum et messóres ségetum et fabros armórum et cúrruum suórum;
13 fílias quoque vestras fáciet sibi unguentárias, et focárias, et paníficas:
14 agros quoque vestros, et víneas, et olivéta, óptima tollet, et dabit servis suis.

[Responsory3 1960]
@Tempora/Pent01-1:Responsory3

[Lectio4]
Sermo sancti Cyrílli Epíscopi Jerosolymitáni
!Catechesis mystagog. 4
Ipsa beáti Pauli doctrina abunde suffícere vidétur, ut certam vobis de divinis mystériis fidem faciat, quibus digni redditi, concorporei, ut ita dicam, et consanguínei Christi facti estis. Ipse enim modo clamabat, quod in nocta qua tradebátur Dóminus noster Jesus Christus, accípiens panem, et grátias agens fregit, et dedit discípulis suis, dicens: Accípite, et manducate: hoc est corpus meum. Et accípiens calicem, et grátias agens, dixit: Accípite, et bíbite: hic est sanguis meus. Cum ígitur ipse de pane pronuntiáverit ac dixerit: Hoc est corpus meum; quis audébit deinceps ambígere? Et cum idem ipse tam asseveranter dixerit: Hic est sanguis meus; quis umquam dubitaverit, ut dicat non esse ejus sánguinem?

[Lectio5]
Aquam olim in vinum convértit in Cana Galilææ, quod habet quamdam cum sánguine propinquitátem: et eum parum dignum existimábimus, cui credámus quod vinum in sánguinem transmutarit? Ad eas nuptias, quibus córpora copulántur, vocatus, præter opiniónem ómnium hoc fecit miraculum: et non multo magis sic eum corpus et sánguinem suum fruenda nobis donasse persuasum firmiter habébimus, ut ea cum omni certitúdine tamquam corpus ipsíus et sánguinem sumamus? Nam in spécie panis dat nobis corpus, et in spécie vini dat nobis sánguinem: ut, cum sumpseris, gustes corpus et sánguinem Christi, factus ejusdem corporis et sánguinis párticeps. Sic enim efficimur Christíferi, hoc est, Christum in corpóribus nostris feréntes, cum corpus ejus et sánguinem in membra nostra recipimus: sic secúndum beátum Petrum, divinæ natúræ consortes réddimur.

[Lectio6]
Olim cum Judæis Christus dísserens, Nisi manducavéritis, inquit, carnem meam, et bibéritis meum sánguinem, non habebitis vitam in vobis. Cum autem illi, quæ dicta fuerant, non spiritáliter accepissent, offénsi abiérunt retro; putábant enim quod eos ad manducandas carnes hortarétur. Erant et in véteri testaménto panes propositiónis; verum illi cum fúerint veteris testamenti, finem jam accepérunt. In novo vero testaménto panis est cæléstis et calix salutáris, qui et ánimam et corpus sanctificant. Quam ob rem non sic hæc attendas velim, tamquam sint nudus et simplex panis, nudum et simplex vinum; corpus enim sunt et sanguis Christi. Nam étiam si sensus illud tibi renuntiat, fides tamen te confírmet. Ne judices rem ex gustu: sed te citra ullam dubitatiónem fides certum reddat, quod sis dignus factus, qui corporis et sánguinis Christi particeps fieres.

[Lectio7]
Léctio sancti Evangélii secúndum Joánnem
!Joannes 6:56-59
In illo témpore: Dixit Jesus turbis Judæórum: Caro mea vere est cibus, et sanguis meus vere est potus. Et réliqua.
_
!Homilia sancti Cyrilli Epíscopi Alexandrini
!Liber 4 in Joánnem, cap. 17
Qui manducat, inquit, carnem meam et bibit sánguinem meum, in me manet, et ego in illo. Sicut enim si quis liquefactæ ceræ aliam ceram infuderit, álteram cum áltera per totum commisceat necesse est; sic qui carnem et sánguinem Dómini récipit, cum ipso ita conjungitur, ut Christus in ipso, et ipse in Christo inveniátur. Simili quodam modo apud Matthæum comperies. Simile est, inquit, regnum cælórum fermento, quod acceptum abscóndit mulier in farinæ satis tribus. Sicut parum, ut Paulus ait, ferménti totam massam fermentat, sic párvula benedíctio totum hóminem in seipsam áttrahit, et sua grátia replet; et hoc modo in nobis Christus manet, et nos in Christo.

[Lectio8]
Nos vero, si vitam ætérnam cónsequi vólumus, si largitórem immortalitátis habere in nobis desideramus, ad recipiéndam benedictiónem libenter concurrámus; caveamusque ne loco láquei damnosam religiónem diabolus nobis prætendat. Recte (inquit) dicis; scriptum tamen esse non ignoramus, judícium sibi comédere atque bíbere illum, qui de pane cómedit et de cálice bibit indigne. Ego ígitur probo meípsum, et indignum invénio. Quando ígitur, quicúmque tu es qui ista dicis, dignus eris? quando Christo teípsum ófferes? Nam si peccando indignus es, et peccáre non désinis, (quis enim delícta intélligit? secúndum Psalmistam) expers omnino eris vivificæ hujus sanctificatiónis.

[Lectio9]
Quare pias, quæso, cogitatiónes suscipias, studióse sanctéque vivas, et benedictiónem partícipes: quæ (mihi crede) non mortem solum, verum étiam morbos omnes depellit. Sedat enim, cum in nobis maneat Christus, sæviéntem membrórum nostrórum legem: pietátem corróborat, perturbatiónes animi exstinguit, ægrótos curat, collisos redíntegrat: et sicut pastor bonus, qui ánimam suam pro ovibus pósuit, ab omni nos érigit casu.
&teDeum
