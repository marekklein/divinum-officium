[Ant 1]
Sapiéntia * clámitat in platéis: Si quis díligit sapiéntiam, ad me declínet, et eam invéniet: et, cum invénerit, beátus erit si tenúerit eam.

[Lectio1]
Incipit liber Ecclesiástici
!Sir 1:1-5
1 Omnis sapiéntia a Dómino Deo est et cum illo fuit semper et est ante ævum. 
2 Arénam maris et plúviæ guttas, et dies sǽculi, quis dinumerávit? Altitúdinem cæli, et latitúdinem terræ, et profúndum abýssi, quis diménsus est? 
3 Sapiéntiam Dei præcedéntem ómnia quis investigávit? 
4 Prior ómnium creáta est sapiéntia, et intelléctus prudéntiæ ab ævo. 
5 Fons sapiéntiæ Verbum Dei in excélsis, et ingréssus illíus mandáta ætérna.

[Responsory1]
@Tempora/081-0:Responsory1

[Lectio2]
!Sir 1:6-10
6 Radix sapiéntiæ cui reveláta est? et astútias illíus quis agnóvit? 
7 Disciplína sapiéntiæ cui reveláta est et manifestáta? et multiplicatiónem ingréssus illíus quis intelléxit? 
8 Unus est altíssimus, Creátor omnípotens, et Rex potens et metuéndus nimis, sedens super thronum illíus et dóminans, Deus. 
9 Ipse creávit illam in Spíritu Sancto, et vidit, et dinumerávit, et ménsus est. 
10 Et effúdit illam super ómnia ópera sua, et super omnem carnem, secúndum datum suum, et prǽbuit illam diligéntibus se.

[Responsory2]
@Tempora/081-0:Responsory2

[Lectio3]
!Sir 1:11-16
11 Timor Dómini glória, et gloriátio, et lætítia, et coróna exsultatiónis. 
12 Timor Dómini delectábit cor, et dabit lætítiam, et gáudium, et longitúdinem diérum. 
13 Timénti Dóminum bene erit in extrémis, et in die defunctiónis suæ benedicétur. 
14 Diléctio Dei honorábilis sapiéntia; quibus autem apparúerit in visu díligunt eam in visióne, et in agnitióne magnálium suórum. 
15 Inítium sapiéntiæ timor Dómini: et cum fidélibus in vulva concreátus est.

[Responsory3]
@Tempora/081-0:Responsory3

[Lectio4]
Ex libro Moralium sancti Gregórii Papæ
!Liber 1, cap. 10 in cap. 1 Job
Sunt nonnulli qui vitam suam négligunt et, dum transitoria áppetunt, dum æterna vel non intelligunt, vel intellecta contemnunt, nec dolórem sentiunt, nec habere consílium sciunt; cumque superna quæ amisérunt, non consíderant, esse se (heu míseri) in bonis felices putant. Nequaquam enim ad veritátis lucem, cui cónditi fuerant, mentis óculos erigunt; nequaquam ad contemplatiónem pátriæ ætérnæ desiderii aciem tendunt; sed semetípsos in his, ad quæ projecti sunt, deseréntes, vice pátriæ díligunt exsílium quod patiúntur, et in cæcitate quam tólerant, quasi in claritate lúminis exsultant.

[Responsory4]
@Tempora/081-0:Responsory4

[Lectio5]
At contra, electórum mentes, dum transitoria cuncta nulla esse conspíciunt, ad quæ sint cónditæ exquírunt: cumque eórum satisfactióni nihil extra Deum sufficit, ipsa inquisitiónis exercitatióne fatigáta illórum cogitátio, in Conditoris sui spe et contemplatióne requiescit, supernis intérseri civibus áppetit; et unusquísque eórum adhuc in mundo corpore positus, mente tamen extra mundum surgit: ærúmnam exsilii, quam tólerat, deplorat, et ad sublimem pátriam incessántibus se amoris stimulis excitat. Cum ergo dolens videt, quam sit ætérnum quod pérdidit, ínvenit salubre consílium, temporale hoc despícere quod percurrit: et quo magis crescit consílii sciéntia ut peritura déserat, eo augétur dolor, quod necdum ad mansura pertingat.

[Responsory5]
@Tempora/081-0:Responsory5

[Lectio6]
Intuéndum quoque est, quod nullus dolor mentis sit in actióne præcipitatiónis. Qui enim sine consíliis vivunt, qui seípsos rerum evéntibus præcípites déserunt, nullo interim cogitatiónum dolóre fatigántur. Nam qui solérter in vitæ consílio figit méntem, caute sese in omni actióne circumspiciéndo consíderat; et ne ex re quæ agitur, repentinus finis adversúsque surrípiat, hunc prius mólliter pósito pede cogitatiónis palpat: pensat, ne ab his quæ agénda sunt, præpédiat formído; ne in his quæ differenda sunt, præcipitátio impellat; ne prava per concupiscéntiam aperto bello súperent; ne recta per inanem glóriam insidiando supplantent.

[Responsory6]
@Tempora/081-0:Responsory5

[Responsory7]
@Tempora/081-0:Responsory7

[Responsory8]
@Tempora/Pent01-0:Responsory8
