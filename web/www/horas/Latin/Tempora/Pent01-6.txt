[Rank]
Sabbato infra octavam Corporis Christi;;Semiduplex II class;;5;;ex Tempora/Pent01-4

[Rank1960]
Sabbato infra Hebdomadam I post Octavam Pentecostes;;Feria;;1

[Rule]
ex Tempora/Pent01-4;
9 lectiones
Doxology=Corp
					
[Lectio1]
De libro primo Regum
!1 Reg 3:1-7
1 Puer autem Sámuel ministrábat Dómino coram Heli, et sermo Dómini erat pretiósus in diébus illis: non erat visio manifésta.
2 Factus est ergo in quadam, Heli jacébat in loco suo, et óculi ejus caligáverant, nec póterant vidére.
3 Lucérna Dei antequam exstinguerétur, Sámuel dormiébat in templo Dómini, ubi erat arca Dei.
4 Et vocávit Dóminus Samuel, qui respóndens ait: Ecce ego.
5 Et cucúrrit ad Heli et dixit: Non vocávi: revértere et dormi. Et ábiit et dormívit.
6 Et adjécit Dóminus rursum vocáre Samuélem. Consurgénsque Sámuel ábiit ad Heli, et dixit: Ecce ego, quia vocásti me. Qui respóndit: Non vocávi te, fili me: revértere et dormi.
7 Porro Sámuel necdum sciébat Dóminum, neque revelátus fúerat ei sermo Domini.

[Responsory1 1960]
@Tempora/Pent01-3:Responsory1

[Lectio2]
!1 Reg 3:8-12
8 Et adiécit Dóminus, et vocávit adhuc Samuélem tértio. Qui consúrgens ábiit ad Heli,
9 et ait: Ecce ego, quia vocásti me. Intelléxit ergo Heli quia Dóminus vocáret púerum: et ait ad Samuélem: Vade, et dormi: et si deínceps vocáverit te, dices: Lóquere, Dómine, quia audit servus tuus. Abiit ergo Sámuel, et dormívit in loco suo.
10 Et venit Dóminus, et stetit: et vocávit, sicut vocáverat secúndo: Sámuel, Sámuel. Et ait Sámuel: Lóquere, Dómine, quia audit servus tuus.
11 Et dixit Dóminus ad Samuélem: Ecce ego fácio verbum in Israël, quod quicúmque audíerit, tínnient ambæ aures eius.
12 In die illa suscitábo advérsum Heli ómnia quæ locútus sum super domum eius: incípiam, et complébo.

[Responsory2 1960]
@Tempora/Pent01-3:Responsory2

[Lectio3]
!1 Reg 3:15-20
15 Dormívit autem Sámuel usque mane, aperuítque óstia domus Dómini. Et Sámuel timébat indicáre visiónem Heli.
16 Vocávit ergo Heli Samuélem, et dixit: Sámuel fili mi? Qui respóndens ait: Præsto sum.
17 Et interrogávit eum: Quis est sermo, quem locútus est Dóminus ad te? oro te ne celáveris me: hæc fáciat tibi Deus, et hæc addat, si abscónderis a me sermónem ex ómnibus verbis quæ dicta sunt tibi.
18 Indicávit ítaque ei Sámuel univérsos sermónes, et non abscóndit ab eo. Et ille respóndit: Dóminus est: quod bonum est in óculis suis fáciat.
19 Crevit autem Sámuel, et Dóminus erat cum eo, et non cécidit ex ómnibus verbis eius in terram.
20 Et cognóvit univérsus Israël, a Dan usque Bersabée, quod fidélis Sámuel prophéta esset Dómini.

[Responsory3 1960]
@Tempora/Pent01-3:Responsory3

[Lectio4]
Sermo sancti Joánnis Chrysostomi
!Hom. 61 ad pópulum Antiochenum
Necessárium est, dilectíssimi, mysteriórum díscere miraculum, quodnam sit, et quare sit datum, et quæ ejus rei utílitas. Unum corpus efficimur: membra, inquit, ex carne ejus et ex óssibus ejus. Sequámur autem initiati, quæ dicúntur. Ut itaque non tantum per caritátem hoc fiamus, verum étiam ipsa re, in illam misceámur carnem: hoc namque per escam effícitur, quam largitus est nobis volens osténdere desidérium quod erga nos habet. Proptérea semetípsum nobis immiscuit, et corpus suum in nos contemperávit, ut unum quid simus tamquam corpus capiti coaptátum; ardenter enim amántium hoc est.

[Lectio5]
Tamquam leones ígitur ignem spirántes ab illa mensa recedamus, facti diabolo terríbiles, et caput nostrum mente revolvéntes, et caritátem quam erga nos osténdit. Nam paréntes quidem aliis sæpe fílios tradunt alendos: ego autem, inquit, non ita, sed carnibus meis alo, et meípsum vobis appono, vos omnes generosos esse volens, et spem bonam de futuris vobis præbens: quippe qui vobis hic meípsum trádidi, multo magis id in futuro fáciam. Volui frater vester fíeri, carni propter vos et sanguini communicávi: vobis vicíssim ipsam carnem et sánguinem, per quæ cognatus vester factus sum, trado.

[Lectio6]
Attendámus itaque nobis ipsis, dilectíssimi, tálibus fruéntes bonis: et, cum aliquid turpe dicere voluérimus, vel nos ab ira corripi vidérimus, vel alio quopiam hujusmodi vitio, considerémus quibus facti sumus digni; talique cogitátio nobis irrationabílium motuum sit correctio. Quotquot ígitur hujus participes corporis efficimur, quotquot sánguinem degustámus; cogitémus quod illum sursum sedéntem, qui ab Angelis adorátur incorruptibili vicinus virtuti, hunc degustamus. Hei mihi, quot ad salútem nobis viæ! Nos corpus suum effécit; nobis suum communicávit corpus: et horum nos nihil a malis avértit.

[Lectio7]
Léctio sancti Evangélii secúndum Joánnem
!Joannes 6:56-59
In illo témpore: Dixit Jesus turbis Judæórum: Caro mea vere est cibus, et sanguis meus vere est potus. Et réliqua.
_
De Homilía sancti Augustíni Epíscopi
!Tract. 27 in Joánn. ante medium.
Diximus, fratres, hoc Dóminum commendasse in manducatióne carnis suæ et potatióne sánguinis sui, ut in illo maneamus, et ipse in nobis. Manémus autem in illo, cum sumus membra ejus; manet autem ipse in nobis, cum sumus templum ejus. Ut autem simus membra ejus, unitas nos compáginat: ut compáginet unitas, quæ facit, nisi caritas? Et caritas Dei unde? Apostolum interroga. Caritas, inquit, Dei diffúsa est in córdibus nostris per Spíritum Sanctum, qui datus est nobis.

[Lectio8]
Ergo spíritus est qui vivíficat; spíritus enim facit viva membra: nec viva membra spíritus facit, nisi quæ in corpore, quod végetat ipse spíritus, invenerit. Nam spíritus, qui est in te, o homo, quo constas ut homo sis, numquid vivíficat membrum quod separátum invenerit a carne tua? Spíritum tuum dico ánimam tuam. Anima tua non vivificat, nisi membra quæ sunt in carne tua: unum si tollas, jam non vivificátur ex ánima tua, quia unitáti corporis tui non copulátur.

[Lectio9]
Hæc dicúntur, ut amémus unitátem et timeámus separatiónem. Nihil enim sic debet formidare Christianus quam separári a córpore Christi. Si enim separátur a corpore Christi, non est membrum ejus, non vegetátur Spíritu ejus. Quisquis autem, inquit Apóstolus, Spíritum Christi non habet, hic non est ejus. Spíritus ergo est, qui vivificat, caro autem non prodest quidquam. Verba, quæ ego locútus sum vobis, spíritus et vita sunt. Quid est, Spíritus et vita sunt? Spiritáliter intelligenda sunt. Intellexísti spiritáliter? Spíritus et vita sunt. Intellexísti carnáliter? Etiam sic illa spíritus et vita sunt, sed tibi non sunt.
&teDeum
